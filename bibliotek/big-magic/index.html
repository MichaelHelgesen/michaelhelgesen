<!DOCTYPE html>
<html lang="nb">

    <head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta http-equiv="Content-Type" content="text/html; charset=utf-8" />
<meta name="viewport" content="width=device-width, initial-scale=1.0">
    <title>Big Magic</title>
 <link rel="preload" href="/css/style.css" as="style">
    <link rel="stylesheet" href="/css/style.css">
    
    <meta name="author" content="">
  <link rel="canonical" href="https://www.michaelhelgesen.no/bibliotek/big-magic/" itemprop="url" />
<meta property="og:url" content="https://www.michaelhelgesen.no/bibliotek/big-magic/">
  <meta property="og:site_name" content="Michael Helgesen">
  <meta property="og:title" content="Big Magic">
  <meta property="og:description" content="Oppsummert i tre setninger: I Big Magic deler den amerikanske forfatteren Elizabeth Gilbert sitt perspektiv på kreativitet, og sin innsikt om inspirasjon.
Hun er fast bestemt på at kreative skatter finnes i oss alle, og diskuterer både en spirituell og pragmatisk tilnærming til hvordan vi kan leve et kreativt (og lykkeligere) liv til det fulle, med kontroll over frykten og den indre kritikeren.
På vittig, varmt og lettbeint vis forklarer Gilbert hvordan vi alle kan finne og utnytte inspirasjon, slik at vi kan grave frem og fullføre de kreative drømmene mange av oss bærer på.">
  <meta property="og:locale" content="nb">
  <meta property="og:type" content="article">
    <meta property="article:section" content="bibliotek">






<meta property="og:image" content="https://www.michaelhelgesen.no//images/big-magic.webp"/>
          <meta property="og:image:secure_url" content="https://www.michaelhelgesen.no/images/mikke.webp"/>

          
          
          

    
        <meta name="description" content="Min omtale av boken Big Magic: Creative Living Beyond Fear">
        <meta property="og:description" content="Min omtale av boken Big Magic: Creative Living Beyond Fear">
    



</head>

    <body>
    
    




<header>
    <div class="logo">
        <a href="/">MH</a>
    </div>
    <div>
    <nav>
        <ul>
<li>
      <a href="/">Hjem</a>
    </li>
<li>
      <a href="/tekster/">Tekster</a>
    </li>
<li>
      <a href="/laeringslogg/">Læringslogg</a>
    </li>
<li>
      <a href="/emneknagger/">Emneknagger</a>
    </li>
<li>
      <a href="/kilder/">Kilder</a>
    </li>
<li>
      <a aria-current="true" class="ancestor" href="/bibliotek/">Bibliotek</a>
    </li>
<li>
      <a href="/lenker/">Lenker</a>
    </li>
<li>
      <a href="/galleri/">Galleri</a>
    </li>
<li>
      <a href="/kunstig-intelligens/">KI</a>
    </li>
<li>
      <a href="/na/">Nå</a>
    </li>
<li>
      <a href="/om/">Om</a>
    </li>
        </ul>
    </nav>
        
           






    <ol class="breadcrumb" itemscope itemtype="https://schema.org/BreadcrumbList">
            <li itemprop="itemListElement" itemscope itemtype="https://schema.org/ListItem">
                <a itemprop="item" href="https://www.michaelhelgesen.no/">
                    <span itemprop="name">Hjem</span></a>
                /&nbsp;
                <meta itemprop="position" content='1' />
            </li>
            <li itemprop="itemListElement" itemscope itemtype="https://schema.org/ListItem">
                <a itemprop="item" href="https://www.michaelhelgesen.no/bibliotek/">
                    <span itemprop="name">Bibliotek</span></a>
                /&nbsp;
                <meta itemprop="position" content='2' />
            </li>
            <li itemprop="itemListElement" itemscope itemtype="https://schema.org/ListItem">
                <a itemprop="item" href="https://www.michaelhelgesen.no/bibliotek/big-magic/">
                    <span itemprop="name">Big Magic</span>
                </a>
                <meta itemprop="position" content='3' />
            </li>
    </ol>
    

        
    </div>
</header>
 
   

   
   <main>
       








    <div class="intro blogg" id="h1">

        <span class="taglist__source">
        
        
        
        
            
                
                
            
            
            
            Elizabeth Gilbert, 2015: 
            
            
            
        
        

            </span>
            <h1>Big Magic</h1>
    <p class="last-posts-list__meta">
    
    <span>Red: 29. jan. 2026 | </span>
    
    <span>Pub: 17. jan. 2026 </span>    
    <br />    
    </p>
    </div>
    <div class="book_image" style="display: flex; gap: 24px; flex-wrap:wrap; align-items: center;">

<div style="width: 150px">
    




    
    
    



<figure>
<div class="relative bg-center imgB-8ff7e52f283994fc5b84023b2585706a-LQTIP">
	<picture>
		<source type="image/webp" srcset="/images/big-magic_hu11030545084125874041.webp 640w" sizes="(min-width: 1024px) 100vw, 50vw" />
		<source type="image/jpeg" srcset="/images/big-magic_hu6256127767856241278.jpg 640w" sizes="(min-width: 1024px) 100vw, 50vw" />
        <img class="w-full h-auto animate-fade" src="/images/big-magic_hu6256127767856241278.jpg" width="768" height="1020" alt="Coveret på bokenBig Magic" title="Big Magic" loading="eager" />
	</picture>
</div></figure>

</div>

<div>
    <div style="display: flex; flex-direction: column; align-items: flex-start; gap: 16px; "> 
    
                <p><b> Min vurdering: 10/10</b></p>
 <ul class="taglist-index" style="margin-top: 0;">
                    <li>
                        <a href="https://www.adlibris.com/nb/bok/big-magic-creative-living-beyond-fear-9781594634727" target="_blank">Til boken

        <svg width="14px" height="14px" viewBox="0 0 24 24" fill="none" xmlns="http://www.w3.org/2000/svg">
    <g id="Interface / External_Link">
<path id="Vector" d="M10.0002 5H8.2002C7.08009 5 6.51962 5 6.0918 5.21799C5.71547 5.40973 5.40973 5.71547 5.21799 6.0918C5 6.51962 5 7.08009 5 8.2002V15.8002C5 16.9203 5 17.4801 5.21799 17.9079C5.40973 18.2842 5.71547 18.5905 6.0918 18.7822C6.5192 19 7.07899 19 8.19691 19H15.8031C16.921 19 17.48 19 17.9074 18.7822C18.2837 18.5905 18.5905 18.2839 18.7822 17.9076C19 17.4802 19 16.921 19 15.8031V14M20 9V4M20 4H15M20 4L13 11" stroke="currentColor" stroke-width="2" stroke-linecap="round" stroke-linejoin="round"></path>
</g>
</svg>
                        </a>
                    </li>
                </ul>
    </div>
</div>
    </div>
    <article><h2 id="oppsummert-i-tre-setninger">Oppsummert i tre setninger:</h2>
<p>I Big Magic deler den amerikanske forfatteren Elizabeth Gilbert sitt perspektiv på kreativitet, og sin innsikt om inspirasjon.</p>
<p>Hun er fast bestemt på at kreative skatter finnes i oss alle, og diskuterer både en spirituell og pragmatisk tilnærming til hvordan vi kan leve et kreativt (og lykkeligere) liv til det fulle, med kontroll over frykten og den indre kritikeren.</p>
<p>På vittig, varmt og lettbeint vis forklarer Gilbert hvordan vi alle kan finne og utnytte inspirasjon, slik at vi kan grave frem og fullføre de kreative drømmene mange av oss bærer på.</p>
<h2 id="hvorfor-lese-den">Hvorfor lese den:</h2>
<p>Gilbert har et inderlig ønske om å tenne den kreative gnisten i deg. Det forsøker hun gjennom å dele av sin egen erfaring på en inspirerende, vennlig og forholdsvis enkel, men også ærlig måte.</p>
<p>Selv om boken står i selvhjelpshylla, finner du ikke her bare svevende, overfladiske og hyper-amerikanske floskler, men mange gode og konkrete tips og metoder for å overkomme frykt og din indre kritiker: to hindringer som forfatteren tydelig påpeker at du vil møte.</p>
<p>Jeg kan trekke paralleller til Steven Pressfields War on Art og Do the Work. Men der hvor Pressfield gir deg et velmenende og litt «aggressivt» spark bak med typisk amerikansk selvhjelpsspråk ala Mark Mansons Den edle kunsten å gi faen, forsøker Gilbert å overbevise med et mer vennlig, lystig og rolig uttrykk, og en spirituell tilnærming.</p>
<p>Som tittelen på boken indikerer, forklarer nemlig Gilbert inspirasjonen og kreativiteten som noe «magisk», utenomjordisk og som en levende livsform. Dette er derfor en bok med få vitenskapelige forklaringer, uten at det forringer leseropplevelsen. Kan du ikke så mye om kreativitet fra før, er dette en god inngang til emnet, spør du meg. Den blir også stadig anbefalt som en av de beste i lister over bøker om temaet.</p>
<p>Forfatteren ønsker mer enn noe annet at vi søker og spiller på lag med inspirasjonen, slik at vi kan grave frem skattene, eller det kreative, som ligger i oss alle. Det er motet til å starte denne jakten og det påfølgende resultatet Gilbert kaller Big Magic, eller den store magien, og som hun forsøker å gi oss oppskriften på.</p>
<h2 id="hva-jeg-sitter-igjen-med">Hva jeg sitter igjen med:</h2>
<p>Jeg var umiddelbart litt skeptisk til denne boken fordi amerikanske selvhjelpsbøker noen ganger blir litt for svulstige for min del. Men siden Big Magic er så varmt anbefalt ga jeg den en sjanse. Og jeg angrer ikke. Det var inspirerende lesing som tydeligvis fenget meg, skal jeg dømme etter notatene jeg satt igjen med.</p>



<figure>
<div class="relative bg-center imgB-3b2e144890e21376b6e0738d58da99ee-LQIP">
	<picture>
		<source type="image/webp" srcset="/images/big-magic-01_hu11739200073723136583.webp 640w, /images/big-magic-01_hu5510467767334008509.webp 960w" sizes="(min-width: 1024px) 100vw, 50vw" />
		<source type="image/jpeg" srcset="/images/big-magic-01_hu4861703280355892279.jpg 640w, /images/big-magic-01_hu9506041204436671372.jpg 960w" sizes="(min-width: 1024px) 100vw, 50vw" />
		<img class="w-full h-auto animate-fade" src="/images/big-magic-01_hu4861703280355892279.jpg" width="1020" height="768" alt="Notatbok og notatkort med notater fra boken Big Magic som ligger ved siden av." title="" loading="lazy" />
	</picture>
</div><figcaption>Big Magic var en inspirerende og fornøyelig leseropplevelse.</figcaption></figure>




<p>Sammenlignet med Hilde Østbys vitenskapelige tilnærming i boken Kreativitet som jeg nå leser, fikk jeg i Big Magic et narrativ hvor inspirasjon og kreativitet beskrives som  noe mystisk og utenomjordisk. Men hvis en bok kan fungere som en kanal til å finne sin indre muse, og samtidig er underholdende å lese, så spiller det ikke så stor rolle for min del om man kaller det «vitenskapelig uforklart» eller «magisk».</p>
<p>Så boken lærte meg kanskje ikke så mye nytt om kreativitet og inspirasjon som sådan, men det er alltid interessant å lese hvordan mennesker i ulike kreative felt arbeider og tenker om emnet. Det gjør meg i stand til å utvide mitt eget perspektiv, og å oppdage andre innfallsvinkler.</p>
<p>Gilbert er for eksempel meget positiv, jobber kun som forfatter og mener depresjon og rus som eneste forløsning av den ypperste kreativitet er en myte, mens multikunstneren <a href="/bibliotek/livslinjer/">
    Magne Furuholmen</a>. forteller at han finner inspirasjon når lykken mangler, og hevder harmoniske mennesker ikke har noe særlig i kunsten å gjøre. Begge er derimot skjønt enige om at frykten og usikkerheten er en vesentlig del av det kreative livet og noe man må lære seg å kontrollere, men ikke fjerne. Dreper man frykten, kan kreativiteten dø med den, skriver Gilbert.</p>
<p>Tankevekkende var det også å lese forfatterens oppfordring til å leve et mer kreativt liv i den hensikt å føle seg mer levende og aldersløs, fremfor kun å konsumere andres kreativitet, og leve under rutiner. Hun mener et kreativt liv er et forsterket og lykkeligere liv. Så det handler ikke nødvendigvis om å produsere noe som skal vinne anseelse og beundring hos andre. Det handler like mye om å være kreativ for kreativitetens egen skyld.</p>
<p>Gilbert mener nemlig at autentisk er bedre enn originalt, og gjort er bedre enn perfekt. Alt må ikke være nytt og nyskapende. Det å nå toppen er ikke målet, fordi inspirasjon har ingen skala slik som oss. Det er bare å ta i mot, og la seg rive med, påstår hun.</p>
<p>Man trenger heller ingen tillatelse eller et produkt av en viss kvalitet. Alle har en kreativ berettigelse: en rett til egen stemme og visjon. Våre grunner til å skape er grunner nok. Gjør det fordi du liker det. Det er ikke uten grunn at de gamle grekerne anså det å være inspirert som høyeste form for lykke, eudaimonia, og en gave fra Gud. I dag kaller vi det gjerne «flow» eller å være i flytsonen.</p>
<p>Selv om Gilbert holder en positiv og vennlig tone gjennom boken, er hun også dønn ærlig på at kreativitet krever offer, smerte og tid. Slik er det for alle, og tidsklemma er kanskje den største utfordringen. Heldigvis har forfatteren et tips til dette også: Tenk på det å finne tid til kreativitet på samme måte som andre finner anledning til utro-sex: klem det inn der hvor anledningen byr seg. Det er utrolig hva man kan få til med litt lidenskap og vilje. Men i likhet med forfatterne bak <a href="/bibliotek/art-fear/">
    Art &amp; Fear</a>, påpeker Gilbert at det ikke finnes noen garanti for suksess. Det beror i hovedsak på tre faktorer:</p>
<ol>
<li>Talent</li>
<li>Flaks</li>
<li>Disiplin</li>
</ol>
<p>Det eneste vi kan kontrollere er sistnevnte. Kreativitet kan derfor svært ofte være et dårlig karrierevalg.</p>
<p>Blant alle disse tipsene og rådene var det imidlertid ett som gav en umiddelbar effekt, og det var «argue for limitations and you get to keep them», hvor Gilbert påpeker det absurde med å forsvare sine svakheter. Det kjente jeg meg godt igjen i. Og utrolig nok var det som om den lille setningen fikk meg til å innse hvor hemmende den egenskapen har vært. Jeg bestemte meg derfor for å slutte å snakke meg selv ned. Den selvinnsikten gjorde meg faktisk modigere i et senere møte hvor jeg skulle prate om meg selv. Dette er noe jeg utvilsomt vil ta med meg videre, og et klart bevis på at litteratur kan endre liv.</p>
<p>Mot slutten av boken gav Gilbert meg også et bilde av kreativitet som en narr («trickster»), fremfor en martyr, noe jeg synes var interessant. Å være kreativ handler jo nettopp om å snu opp ned på det konvensjonelle, og vrenge ting ut og inn. Man må stole på verden og universet. Alt er i konstant spill, og man må ta ting som de kommer, og utnytte situasjoner på best mulig måte.</p>
<p>Å være kreativ er altså å leve med en rekke paradokser, hvor det sentrale er: et kreativt uttrykk er fullstendig meningsløst, og samtidig dypt meningsfylt. Mitt kreative uttrykk er det mest verdifulle i verden for meg, og samtidig betyr det ingen verdens ting for andre. Så jeg må bare slappe av og nyte det.</p>
<h2 id="favoritt-sitater">Favoritt-sitater:</h2>



<figure>
  <blockquote >Your fear will always be triggered by your creativity, because creativity asks you to enter into realms of uncertain outcome, and fear hates uncertain outcome.<figcaption>
          
    Elizabeth gilbert

      </figcaption>
      </blockquote> 
</figure>



<figure>
  <blockquote >Argue for you limitation and you get to keep them.<figcaption>
          
    Elizabeth gilbert

      </figcaption>
      </blockquote> 
</figure>
<p>Gilbert henviser til Sir Arthur Eddington og hans sitat om hvordan universet fungerer, når hun påpeker at vi trenger ikke å vite alt når det gjelder kreativitet og inspirasjon. Bare godta det, og vær takknemlig for det.</p>



<figure>
  <blockquote >Something unknown is doing we don&rsquo;t know what.<figcaption>
          
    Sir Arthur Eddington

      </figcaption>
      </blockquote> 
</figure>



<figure>
  <blockquote >Are you considering becoming a creative person? Too late, you already are one.<figcaption>
          
    Elizabeth gilbert

      </figcaption>
      </blockquote> 
</figure>



<figure>
  <blockquote >[&hellip;] of course it is difficult to create things; if it wasn&rsquo;t difficult, everyone would be doing it, and it wouldn&rsquo;t be special or interesting.<figcaption>
          
    Elizabeth gilbert

      </figcaption>
      </blockquote> 
</figure>



<figure>
  <blockquote >[&hellip;] never delude yourself into believing that you require some one else&rsquo;s blessing (or even their comprehension) in order to make your own creative work.<figcaption>
          
    Elizabeth gilbert

      </figcaption>
      </blockquote> 
</figure>



<figure>
  <blockquote >Our creativity is a wild and unexprected bonus from the universe. It&rsquo;s as if all our gods and angels gathered together and said, &ldquo;It&rsquo;s tough down there as a human beeing, we know. Here—have some delights.&rdquo;<figcaption>
          
    Elizabeth gilbert

      </figcaption>
      </blockquote> 
</figure>



<figure>
  <blockquote >It&rsquo;s a simple and generous rule of life that whatever you practice, you will improve at.<figcaption>
          
    Elizabeth gilbert

      </figcaption>
      </blockquote> 
</figure>



<figure>
  <blockquote >The work wants to be made, and it wants to be made through you.<figcaption>
          
    Elizabeth gilbert

      </figcaption>
      </blockquote> 
</figure>
</article>
    <hr class="single">
<section class="mail">
<h2>Ris, ros eller respons?</h2>
<p> 
<style>
  #span-0c2f3098.cloaked-e-mail:before {
    content:attr(data-domain) "\0040" attr(data-user);
    unicode-bidi:bidi-override;
    direction:rtl;
  }
</style>
 Send meg gjerne &#32;<span class="cloaked-e-mail" data-user="tsop" data-domain="on.neseglehleahcim" id="span-0c2f3098"></span>&#32; om du har en kommentar, korrektur eller konstruktiv kritikk til denne saken. 


<script id="script-0c2f3098">
  var scriptTag = document.getElementById("script-0c2f3098");
  var link = document.createElement("a");
  var address = "tsop".split('').reverse().join('') + "@" + "on.neseglehleahcim".split('').reverse().join('');
  link.href = "mailto" + ":" + address + "?subject=Kommentar til siden Big Magic";
  link.innerText = "en e-post";
  scriptTag.parentElement.insertBefore(link, scriptTag.previousElementSibling);
  scriptTag.parentElement.removeChild(scriptTag.previousElementSibling)
</script>
</section>
    <hr class="single">
    <div>

    
    
    </div>




    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    

    



   </main>
   

    
        





<footer class="mt-16 border-t border-white text-center pt-8 pb-4"> 
    <nav>
        <ul>
<li>
      <a href="/">Hjem</a>
    </li>
<li>
      <a href="/tekster/">Tekster</a>
    </li>
<li>
      <a href="/laeringslogg/">Læringslogg</a>
    </li>
<li>
      <a href="/emneknagger/">Emneknagger</a>
    </li>
<li>
      <a href="/kilder/">Kilder</a>
    </li>
<li>
      <a aria-current="true" class="ancestor" href="/bibliotek/">Bibliotek</a>
    </li>
<li>
      <a href="/lenker/">Lenker</a>
    </li>
<li>
      <a href="/galleri/">Galleri</a>
    </li>
<li>
      <a href="/kunstig-intelligens/">KI</a>
    </li>
<li>
      <a href="/na/">Nå</a>
    </li>
<li>
      <a href="/om/">Om</a>
    </li>
        </ul>
    </nav>
    <p>Nettsiden er laget av <a href="/om">meg</a>, med <a href="https://www.gohugo.io">Hugo</a>.</p>
    <p>Her finnes ingen sporingsmekanismer, bare deg og meg.</p><a style="display: inline-block; margin-top: 1rem;" href="https://ko-fi.com/s/4662b19f61" target="_blank"><img loading="lazy" alt="Merkelapp med teksten «Made by a human»" width="88" height="31 "title="Laget av et menneske" src="/images/MadeByAHuman_01.png" }} /></a></footer>


   
</body>
</html>
